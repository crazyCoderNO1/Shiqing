Class:Shi
Book:杜牧诗集
Number:13首
Description:字牧之，京兆万年人。晚唐诗多柔靡，牧之以峻峭矫之。人谓之小杜，以别于少陵。七绝龙有逸韵远神，晚唐诸家让渠独步。
//
Title:金谷园
繁华事散逐香尘，
流水无情草自春。
日暮东风怨啼鸟，
落花犹似坠楼人。
//
Title:赠别
多情却是总无情，
唯觉尊前笑不成。
蜡烛有心还惜别，
替人垂泪到天明。
//
Title:将赴吴兴登乐游原
清时有味是无能，
闲爱孤云静爱僧。
欲把一麾江海去，
乐游原上望昭陵。
//
Title:赤壁
折戟沈沙铁未销，
自将磨洗认前朝。
东风不与周郎便，
铜雀春深销二乔。
//
Title:泊秦淮
烟笼寒水月笼沙，
夜泊秦淮近酒家。
商女不知亡国恨，
隔江犹唱《后庭花》。
//
Title:寄扬州韩绰判官
青山隐隐水迢迢，
秋尽江南草未凋。
二十四桥明月夜，
玉人何处教吹箫？
//
Title:遣怀
落魄江湖载酒行，
楚腰纤细掌中轻。
十年一觉扬州梦，
赢得青楼薄幸名。
//
Title:秋夕
银烛秋光冷画屏，
轻罗小扇扑流萤。
天阶夜色凉如水，
坐看牵牛织女星。
//
Title:赠别
娉娉袅袅十三馀，
豆蔻梢头二月初。
春风十里扬州路，
卷上珠帘总不如。
//
Title:江南春  
千里莺啼绿映红，
水村山郭酒旗风。
南朝四百八十寺，
多少楼台烟雨中。
//
Title:旅宿
旅馆无良伴，
凝情自悄然。
寒灯思旧事，
断雁警愁眠。
远梦归侵晓，
家书到隔年。
沧江好烟月，
门系钓鱼船。
//
Title:中秋    
暮云收尽溢清寒， 
银汉无声转玉盘。  
此生此夜不长好，
明月明年何处看。
//
Title:清明         
清明时节雨纷纷，
路上行人欲断魂。 
借问酒家何处有，
牧童遥指杏花村。    
//
