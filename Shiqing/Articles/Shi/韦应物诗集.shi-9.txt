Class:Shi
Book:韦应物诗集
Title:秋夜寄邱员外
怀君属秋夜，散步咏凉天。
空山松子落，幽人应未眠。
//
Title:答李瀚       
林中观易罢， 溪上对鸥闲。
楚俗饶词客， 何人最往还。
//
Title:寄全椒山中道士 
今朝郡斋冷，忽念山中客。
涧底束荆薪，归来煮白石。
欲持一瓢酒，远慰风雨夕。
落叶满空山，何处寻行迹。
//
Title:淮上喜会梁州故人
江汉曾为客，相逢每醉还。
浮云一别后，流水十年间。
欢笑情如旧，萧疏鬓已斑。
何因不归去？淮上有秋山。
//
Title:初发扬子寄元大校书
凄凄去亲爱，泛泛入烟雾。
归棹洛阳人，残钟广陵树。
今朝为此别，何处还相遇。
世事波上舟，沿洄安得住。
//
Title:长安遇冯著
客从东方来，衣上灞陵雨。
问客何为来，采山因买斧。
冥冥花正开，扬扬燕新乳。
昨别今已春，鬓丝生几缕。
//
Title:夕次盱眙县
落帆逗淮镇，停舫临孤驿。
浩浩风起波，冥冥日沈夕。
人归山郭暗，雁下芦洲白。
独夜忆秦关，听钟未眠客。
//
Title:寺居独夜寄崔主簿
幽人寂无寐，木叶纷纷落。
寒雨暗深更，流萤渡高阁。
坐使青灯晓，还伤夏衣薄。
宁知岁方晏，离居更萧索。
//
Title:东郊
吏舍局终年，出郊旷清曙。
杨柳散和风，青山澹吾虑。
依丛适自憩，缘涧还复去。
微雨霭芳原，春鸠鸣何处？
乐幽心屡止，遵事迹犹遽。
终罢斯结庐，慕陶真可庶。
//
Title:赋得暮雨送李曹
楚江微雨里，建业暮钟时。
漠漠帆来重，冥冥鸟去迟。
海门深不见，浦树远含滋。
相送情无限，沾襟比散丝。
//
Title:寄李儋元锡
去年花里逢君别，今日花开又一年。
世事茫茫难自料，春愁黯黯独成眠。
身多疾病思田里，邑有流亡愧俸钱。
闻道欲来相问讯，西楼望月几回圆？
//
Title:滁州西涧
独怜幽草涧边生，上有黄鹂深树鸣。
春潮带雨晚来急，野渡无人舟自横。
//
Title:郡斋雨中与诸文士燕集
兵卫森画戟，宴寝凝清香。
海上风雨至，逍遥池阁凉。
烦疴近消散，嘉宾复满堂。
自惭居处崇，未睹斯民康。
理会是非遣，性达形迹忘。
鲜肥属时禁，蔬果幸见尝。
俯饮一杯酒，仰聆金玉章。
神欢体自轻，意欲凌风翔。
吴中盛文史，群彦今汪洋。
方知大蕃地，岂曰财赋强。
//
Title:送杨氏女
永日方戚戚，出行复悠悠。
女子今有行，大江溯轻舟。
尔辈苦无恃，抚念益慈柔。
幼为长所育，两别泣不休。
对此结中肠，义往难复留！
自小阙内训，事姑贻我忧。
赖兹托令门，仁恤庶无尤。
贫俭诚所尚，资从岂待周？
孝恭遵妇道，容止顺其猷。
别离在今晨，见尔当何秋。
居闲始自遣，临感忽难收。
归来视幼女，零泪缘缨流。
//
