Class:Fu
Book:上林赋
Title:上林赋
〔西汉〕司马相如

　　亡是公听然而笑曰：“楚则失矣，而齐亦未为得也。夫使诸侯纳贡者，非为财币，所以述职也；封疆画界者，非为守御，所以禁淫也。今齐列为东蕃，而外私肃慎，捐国隃限，越海而田，其于义固未可也。且二君之论，不务明君臣之义，正诸侯之礼，徒事争于游戏之乐，苑囿之大，欲以奢侈相胜，荒淫相越，此不可以扬名发誉，而适足以君自损也。

　　“且夫齐楚之事，又乌足道乎！君未睹夫巨丽也，独不闻天子之上林乎？左苍梧，右西极，丹水更其南，紫渊径其北。终始霸、浐，出入泾、渭，酆、镐、潦、潏，纡余委蛇，经营乎其内。荡荡乎八川分流，相背而异态。东西南北，驰鹜往来，出乎椒丘之阙，行乎州淤之浦，径乎桂林之中，过乎泱莽之壄。汩乎混流，顺阿而下赴隘陿之口。触穹石，激堆埼，沸乎暴怒，汹涌滂湃。滭弗宓汩，佖侧泌瀄，横流逆折，转腾潎洌。滂濞沆溉，穹隆云桡，宛潬胶盭。踰波趋浥，涖涖下濑，批岩冲拥，奔扬滞沛。临坻注壑，瀺灂霣队。沉沉隐隐，砰磅訇礚。潏潏淈淈，湁潗鼎沸。驰波跳沫，汩潝漂疾，悠远长怀。

　　寂漻无声，肆乎永归。然后灏溔潢漾，安翔徐徊。翯乎滈滈，东注大湖，衍溢陂池。于是蛟龙赤螭，参见完整字形 【音庚孟，鱼名】渐离。鰅鰫鯱魠，禺禺魼鰨，揵鰭掉尾，振鳞奋翼，潜处乎深岩。鱼鳖讙声，万物众伙。明月珠子，的皪江靡，蜀石黄碝，水玉磊砢。磷磷烂烂，采色澔汗，丛积乎其中。鸿鹔鹄鸨，鴐鹅属玉，交精旋目，烦鹜庸渠，箴疵鵁卢，群浮乎其上。汎淫汜滥，随风澹淡。与波摇荡，奄薄水陼。唼喋菁藻，咀嚼菱藕。

　　“于是乎崇山矗矗，巃嵷崔巍，深林巨木，崭岩参差。九峻嵕巀，南山峨峨，岩阤甗锜，嶊崣崛崎。振溪通谷，蹇产沟渎，谽呀豁閜，阜陵别隖，崴磈嵔廆，丘墟堀礨。隐辚郁磊，登降施靡。陂池貏豸，允溶淫鬻，散涣夷陆；亭皋千里，靡不被筑。掩以绿蕙，被以江离，糅以蘼芜，杂以流夷。布结缕，攒戾莎，揭车衡兰，槀本射干。茈薑蘘荷，葴持若蓀，鲜枝黄砾，蒋芧青薠。布濩闳泽，延曼太原。丽靡广衍，应风披靡，吐芳扬烈，郁郁菲菲，众香发越，肸蠁布写，晻薆咇茀。

　　“于是乎周览氾观，缜纷轧芴，芒芒怳忽。视之无端，察之无涯。日出东沼，入虖西陂。其南则隆冬生长，涌水跃波，其兽则参见完整字形 【音庸，猛兽】旄貘犛，沉牛麈麋，赤首圜题，穷奇象犀。其北则盛夏含冻裂地，涉冰揭 河；其兽则麒麟角端，騊駼橐驼，蛩蛩驒騱，驶騠驴驘。

　　“于是乎离宫别馆，弥山跨谷。高廊四注，重坐曲阁，华榱璧珰，辇道纚属，步櫩周流，长途中宿。夷嵕筑堂，累台增成。岩窔洞房，頫杳眇而无见，仰攀橑而扪天，奔星更于闺闼，宛虹拖于楯轩。青龙蚴蟉于东箱，象舆婉僤于西清，灵圉燕于闲馆，偓佺之伦暴于南荣；醴泉涌于清室，通川过于中庭。槃石裖崖，嶔岩倚倾，嵯峨参见完整字体 【音集，～嶫：高山险峻】嶫，刻削峥嵘。玫瑰碧琳，珊瑚丛生。珉玉旁唐，玢豳文鳞，赤瑕驳荦，杂臿其间，鼌采琬琰，和氏出焉。

　　“于是乎卢橘夏孰，黄甘橙楱，枇杷橪柿，楟柰厚朴，梬枣杨梅，樱桃蒲陶，隐夫薁棣，荅遝离支。罗乎后宫，列乎北园，貤丘陵，下平原。扬翠叶，杌紫茎，发红华，垂朱荣。煌煌扈扈，照曜鉅野；沙棠栎槠，华枫枰栌，留落胥邪，仁频并闾，欃檀木兰，豫章女贞，长千仞，大连抱，夸条直畅，实叶葰楙，攒立丛倚，连卷欐佹，崔错癹骫，坑衡閜砢，垂条扶疏，落英幡纚，纷溶萷参，猗柅从风，藰莅卉歙，盖象金石之声，管龠之音。柴池茈虒，旋还乎后宫，杂袭累辑，被山缘谷，循阪下隰，视之无端，究之亡穷。

　　“于是玄猨素雌，蜼玃飞蠝，蛭蜩蠼蝚，獑胡豰蛫，栖息乎其间。长啸哀鸣，翩幡互经，夭矫枝格，偃蹇杪颠。隃绝梁，腾殊榛，捷垂条，掉希间，牢落陆离，烂漫远迁。

　　“若此者数千百处。娱游往来，宫宿馆舍，庖厨不徙，后宫不移，百官备具。

　　“于是乎背秋涉冬，天子校猎。乘镂象，六玉虬，拖蜺旌，靡云旗，前皮轩，后道游。孙叔奉辔，卫公参乘，扈从横行，出乎四校之中，鼓严簿，纵猎者，江河为阹，泰山为橹，车骑雷起，殷天动地，先后陆离，离散别追，淫淫裔裔，缘陵流泽，云布雨施。生貔豹，搏豺狼，手熊罴，足壄羊。蒙鹖苏，绔白虎，被斑文，跨壄马，凌三嵕之危，下碛历之坻，经峻赴险，越壑厉水。椎蜚廉，弄獬豸，格虾蛤，鋋猛氏，羂騕褭，射封豕。箭不苟害，解脰陷脑，弓不虚发，应声而倒。

　　“于是乎乘舆弭节徘徊，翱翔往来，睨部曲之进退，览将帅之变态。然后侵淫促节，倏夐远去，流离轻禽，蹵履狡兽。轊白鹿，捷狡菟。轶赤电，遗光耀。追怪物，出宇宙，弯蕃弱，满白羽，射游枭，栎蜚遽。择肉而后发，先中而命处。弦矢分，艺殪仆。

　　“然后扬节而上浮，陵惊风，历骇猋。乘虚亡，与神俱。蔺玄鹤，乱昆鸡，遒孔鸾，促鵕鸃。拂翳鸟，捎凤凰，捷鹓雏，揜焦明。

　　“道尽涂殚，迴车而还，消摇乎襄羊，降集乎北纮。率乎直指，揜乎反乡。蹷石关，历封峦，过鳷鹊，望露寒。下棠梨，息宜春。西驰宣曲，濯鹢牛首。登龙台，掩细柳。观士大夫之勤略，钧猎者之所得获。徒车之所辚轹，骑之所蹂若，人之所蹈籍。与其穷极倦谻，惊惮詟伏，不被创刃而死者，佗佗藉藉，填阬满谷，掩平弥泽。

　　“于是乎游戏懈怠，置酒乎颢天之台，张乐乎轇輵之宇，撞千石之钟，立万石之虡，建翠华之旗，树灵鼍之鼓。奏陶唐氏之舞，听葛天氏之歌；千人倡，万人和；山陵为之震动，川谷为之荡波。巴俞宋蔡，淮南干遮，文成颠歌。族举递奏，金鼓迭起，铿鎗闛鞈，洞心骇耳。荆、吴、郑、卫之声，韶、濩、武、象之乐，阴淫案衍之音，鄢郢缤纷，激楚结风，俳优侏儒，狄鞮之倡，所以娱耳目乐心意者，丽靡烂漫于前，靡曼美色于后。

　　“若夫青琴、宓妃之徒，绝殊离俗，姣冶娴都。靓庄刻饰，便嬛繛约，柔桡嫚嫚，妩媚纤弱，曳独茧之褕袣，眇阎易恤削，媥姺徶参见完整字形 【音屑，媥姺徶～：衣服婆娑貌】，与世殊服。芬香沤郁，酷烈淑郁，皓齿粲烂，宜笑旳皪，长眉连娟，微睇緜藐，色授魂予，心愉于侧。

　　“于是酒中乐酣，天子芒然而思，似若有亡，曰：‘嗟乎，此大奢侈！朕以览听余闲，无事弃日；顺天道以杀伐，时休息于此。恐后世靡丽，遂往而不返，非所以为继嗣创业垂统也。’于是乎乃解酒罢猎，而命有司曰：‘地可垦辟，悉为农郊，以赡氓隶，隤墙填堑，使山泽之民得至焉。实陂池而勿禁，虚宫馆而勿仞。发仓廪以振贫穷，补不足，恤鳏寡，存孤独。出德号，省刑罚，改制度，易服色。革正朔，与天下为始。’

　　“于是历吉日以齐戒，袭朝服，乘法驾，建华旗，鸣玉鸾，游于《六艺》之囿，驰骛乎仁义之涂，览观《春秋》之林，射貍首，兼驺虞，弋玄鹤，舞干戚，载云鶒，揜群雅，悲《伐檀》，乐《乐胥》，修容乎《礼》园，翱翔乎《书》圃，述《易》道，放怪兽；登明堂，坐清庙；恣群臣，奏得失。四海之内，靡不受获。于斯之时，天下大说。乡风而听，随流而化，喟然兴道而迁义，刑错而不用。德隆于三皇，功羡于五帝。若此，故猎乃可喜也。

　　“若夫终日驰骋，劳神苦形，罢车马之用，抏士卒之精，费府库之财，而无德厚之恩；务在独乐，不顾众庶，忘国家之政，贪雉菟之获，则仁者不繇也。从此观之，齐楚之事，岂不哀哉！
地方不过千里，而囿居九百，是草木不得垦辟，而民无所食也。夫以诸侯之细，而乐万乘之所侈，仆恐怕百姓被其尤也。”

　　于是二子愀然改容，超若自失，逡巡避席曰：“鄙人固陋，不知忌讳，乃今日见教，谨受命矣。”
