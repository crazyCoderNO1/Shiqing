Class:Fu
Book:天台山记
Title:天台山记
〔唐〕徐灵府

　　孙绰云：“涉海则有方丈蓬莱，登陆则有四明天台。”信矣哉！盖寰瀛之灵墟，三清之别馆。按《真诰》云：“天台山高一万八千丈，周回八百里，山有八重，四面如一，当牛斗之分，以其上应台宿，光辅紫宸，故名天台，亦曰桐柏。”栖山陶隐居《登真隐诀》云：“大小台处五县中央（原注：即余姚、临海、唐兴、句章、剡县也）。大小台乃桐柏山，六里乃至二石桥，先得小者。复行百余里，更得大者，在最高处采药人，仿佛见之，石屏虹梁，与画相似。又见玉堂金阙，望桥边有莲花状，大如车轮，其花恍惚不可熟见。大小台者，以石桥之大小为名。”据此说，即天台与桐柏，二山相接而小异也。按长康《启蒙记》云：“天台山在会稽郡五县界中，去人境不远，路经瀑布，次经犹溪，至于浙山。犹溪在唐兴县东二十里发源，自花顶从凤凰山东南流，合县大溪，入于临海郡溪江也。其水深冷，前有石桥，遥望不盈尺，长数十步，临绝溟之涧，忘其身者，然后能度。度者见天台山，蔚然凝秀，双岭于青霄之上，有琼楼玉堂，瑶林醴泉，仙物异种，偶或有见者，当时斫树记之，再寻则不复可得也。”按此记说，则神异之所，非造次可覩焉。今游人众所见者，盖非此桥，且犹溪高处，不见有桥，今众人所见者，乃在歇亭西二十里，水流于剡县界，定知不是长康所说之桥也。

　　州取山名，曰台州，县隶唐兴，即古始丰县也。肃宗上元二年，改为唐兴县。山去州一百四十八里，去县有一十八里，一头亚入沧海中。有金庭不死之乡，在桐柏之中，方圆可三十里，上常有黄云覆之，树则苏玡琳碧，泉则石髓金浆，《真诰》所谓金庭洞天，是桐柏真人之所治也。真人周灵王太子乔，字子晋，好吹笙，作凤鸣于伊雒间。道人浮丘公接以上嵩山，三十余年后，求之不得，偶乘白鹤，谢时人而去，以仙官授任为桐柏真人，右弼王领五岳司，侍帝来治兹山也。故《真诰》云：“吴句曲之金陵，越桐柏之金庭，成真之灵墟，养神之福境。”《名山福地记》云：“洪波不登，三灾黄莫至。”又云：“经丹水南行，有洞交会从中过，即赤城丹山之洞，上玉清平之天，周迥三百里。”

　　洞门在乐安县界，即十六洞天第六洞也，即茆司命所治也。群峰峥嵘，碧障合沓，磨霄凌汉，烟蒸云起，雾乘迸芳，瑶花间发，光彩辉烛，四时如春，凤翔神鸾，栖于其上，丰狐文豹，隐于其中。南驰缙云，北接四明，东距溟渤，西通剡川。又多产柽，松桂垂珠，积翠于重岩；玄光灵芝，吐耀于幽谷。至于岩烟匿景，匪徒与五岳争雄；考异搜奇，自可引三山为匹。爰洎晋宋，至于梁陈，咸以日中星鸟；望秩兹山，藏璧献琛，率为常典。《抱朴子内篇》云：“凡诸小山，不堪作神丹金液，皆有木石之精，千岁老魅，能坏人药，唯嵩镇、少室、缙云、罗浮、大小台，比诸山正神居处，助人为福，可以修真练药者矣。”

　　天台观在唐兴县北十八里，桐柏山西南瀑布岩下。旧《图经》云：吴主孙权为葛仙公所创，最居形胜，北沿王真君坛，东北连丹霞洞，西北抛翠屏岩。故孙兴公《天台山赋》云：“搏壁立之翠屏。”即此岩也。仙坛与翠屏岩耸空斗峙，瀑布迸流，落落西崖间，可千余丈，状素霓垂天，飞帛触地。孙兴公赋云：“瀑布飞流以界道。”即此处是也。腾波濆沫，近惊翻云，鼓怒振雷，遥闻神悦。瀑布南流百余步，与灵溪相合，流注县大溪，入于临海郡也。观中流引瀑水，萦绕廊院，灌注池沼，荷芰芬芳，萝竹交映，游者忘归，胜概之极也。

　　观东一百五十步，先有故柳史君宅，号曰紫霄山居。南瞩苍岭，北接紫霄峰，左右皆列小山，逦迤为势。东北连丹霞洞，洞有葛仙公练丹之初所也。宅中多植灵葩翠柽，修笙其卉，曲池澴沼，药院丹炉，斯亦炼化之奇景。柳君名泌，宪宗十三年，自复州石门山诏征授台州刺史。不至郡，便止山下，领務備药，援浑家于丹霞洞隐仙也。

　　自天台观西去瀑布寺二里，宋元嘉年中，沙门法顺所兴立。近瀑布下，因以为名。寺北一里有岩，高百丈，名百丈岩，岩下灵溪。孙与公赋：“过灵溪而一灌，疏烦虑于心胸。”寺引溪水，经厨中过，还绕廊院。寺南九峰山，山高百余丈，周迴六里，亦天台有派幹也。旧名九垅山，天宝六载改为九峰山。昔王逸少与支道林常登此山，以为胜瞩也。

　　自天台观北路上桐柏观一十二里，皆悬崖磴道，盘折而上，皆长松狭路，至于桐柏洞门。故赋云：“苏萋萋之纤草，荫落落之长松。”即此地也。自洞门一小岭，可二里乃至观处，倚小松岭，岭前豁平陆数顷，四面特起峰峦，有若郛郭，乃神真之所休憩，巢许之所钦，自非歙沉凌霄汉，梦龟鹤之夭促，与天地而长久者，何以居焉。昔褚先生修道之所，又徐法师之于此立道房斋閤，号曰隐真之中峰。观前有田顷余，东有溪曰清溪，溪注田西经三井，飞流瀑布，凡是游客，但亲景奇物异，恍然似升玄都玉京者矣。观即唐睿宗景龙二年为白云先生所置。白云先生乃司马天师也，名子徽，字承祯，河内温人，事载在碑中。先生初入花顶峰，遇王义之入山学业，先生过笔法付义之：“子欲学书，好听吾语。夫受笔法，与俗不同，须静其心，后澄其心思，暮在功书，觔骨附近，气力又面均停，握管与握玉无殊，下笔与投峰不别，莫夸端正，但取坚强，觔力若成，自然端正。东边石室，子莫频过，尽是异兽精灵也。向余边受业，凡人到彼必伤，缘残吾命，汝将来料伊不敢。西边石室，甚是清闲，案砚俱全，诗书并足，松花仙果，可给朝餐，石茗香泉，堪充暮饮。闲玩水自散情怀，闷即凌峰，莫思闲事。”义之既蒙处分，岂敢有违，一登石室，二载不亏，夜则望月临池，朝则投云握管，澄滤其思，暮在功书，清静其心神，志求笔法。光迥影转，节物频移，日就月将，便经年载。义之第一年学书，似蛇惊春蛰，鱼跃寒泉，笔下龙飞，行间蝶舞，虽未殊妙，早以惊群。至第二年学书，似鹤度春林，云飞玉间，笔舍五彩，墨点如龟，筋骨相连，似垂金锁。至第三年学书，将为是妙也，遂书得数纸来。先生再拜展于案上，一见凛然作色，高声谓责义之曰：“子之书法，全未有功，觔骨俱少，气力全无，作此书格，岂成文字？但且学书，有命即至，仙堂无事，不劳相访。”义之唱喏，即归书堂。援又得三年功，书成矣。先生乃赞义之曰：“念汝书迹，异世不同。淡处不淡，浓处不浓。得之者罕有，见之者难逢。进一字千金重赏，献一字万户封侯。”再赞曰：“众木中松，群山中峰，灵鹤中冲，五岳中嵩。吾令归俗，汝向九霄红。汝归于世界，如鹤出笼。别后有心相顾，时时遥望白云中。”先生初入天台，后睿宗皇帝诏复桐柏旧额，请先生居之。其降敕书曰：“吴朝葛仙公废桐柏观右天台山，如闻始丰县人斫伐松竹，毁废坛场，多有秽触，频致死亡。仰州县官与司马练师相知，于天台山中僻方封取四十里，以为禽兽草木长生之福地，量一观仍还旧额。”初构天尊堂有五，虚其上三，而良吏书之，以记祥也。天宝六载，郡守贾公长源及玄静先生李君名含光，即天师弟子之玄宗师等立碑，太史崔尚制文，翰林学士韩择木书，玄宗皇帝亲书其碑额。

　　观南一里有石坛一级，以砖石杂砌，方广三十二丈。按《法轮经》，即太极三真人下降，授葛仙公修道于天台山，感降上真于此坛也。仙公真经并义注之所也，事迹具在《本起传》中，此不备载。坛西南下石上，有隶书刻记之，日诰使徐公醮坛，授仙公经。真人自称姓徐，名来勒字，则未详何人也。坛前有塘，名曰降真塘，塘多植荷莕之类。自塘南一里至洞门，门外西南一里余至王真君坛，真君即桐柏真人也。有小殿，即真君仪像俨焉。开元初，玄宗创立之，度道士七人逦扫也。

　　殿前有石泉，名曰醴泉，南三步新立上真亭，身临万仞，坐观千里，游者登之，坐眺平陆。按正坛在真君殿西北二十步，有石坛，方广四丈，八尺一级，甃以古塼，今州县祈请水旱，皆于此坛。殿东二十步，又有古八角坛，自殿西北下山三百步，即至三井。一井今闉塞，俗传云曾有尼师洗手触之，一旦自塞，二井其深不测，并自然天凿。尝有好事者投纶于其间，缯纶尽而不及底，或云通海，或云海眼，未可详也。其春夏时，每雨将降，则潀流灌激，湓涌雷吼，有若蛟螭潜隐之鼓怒也。其间游者见之，莫不神骇胆栗。邑中有水旱，令长每虔祀情诚，祈于晴雨，无不响应之，是国家投龙璧醮祭祈福之所。高宗永淳二年，投龙于此。玄宗开元二十五年，诏令太常卿修礼仪使韦縚赍金龙白璧投于井。宝历元年，主上遗中使王士岌、道门威仪赵常盈、太清大德阮幽闲、翰林待诏禄通玄，五月十三日到山，于天台观设醮，许往三井投龙璧也。

　　自三井西上一峰约二里，有僧院名佛窟院，今道元观是也。前枕翠屏岩，北连桐柏大山，翠屏岩与仙坛，狭径瀑布，双峙霄降，半隐云表。岩上有亭子，极眺平陆，此处并为殊景也。

　　自桐柏观西北行七里，乃至琼台，中天以悬居，自百丈岩，无上琼台路，皆水石深嶮，不可登涉，事须登仙坛取桐柏路，方可得到。即平视琼台，而且下望双阙，而游者多怪琼台不在中天，双阙不出云表，犹在山上观之然也。若自下仰视，则琼台不啻中天。双阙五里，狭灵溪而行，翠壁万仞，森倚相向，奇花秀柽，牙发芳桑，珍禽灵兽，造杨清音。余曾寻琼台，下云溪，溯流北行三十里，或潺湲浅漱，其平则三里五里，或潭洞院杳，其深则千丈万丈。怪石嶔崟，水色明鲜，历历见底，纤鳞莫隐。造之者不觉忘归，非神仙之窟宅，曷能若斯。

　　桐柏东北五里，有华林山居，水石清秀，灵寂之境也（原注：长庆初，道士陈宗言修真之所）。自观北上一峰，可五里有方瀛山居。上有平地顷余，前有池塘广数敏畝。塘中有小洲岛焉，有苛芰。前眺望苍岑，后耸云盖，即后峰名也。西接琼台，东近华林，即灵府长庆元年定室于此，是天台第二重。自方瀛上七里，有玉霄山居，平地顷余，四山迥合，又邃若洞天也，即天台第三重。自玉霄东南行三里，有双石磵列为高门，可百余仞，因呼为石门。桐柏观北，亦有上华顶路，路深邃梗涩，游人罕逢，此行多取国清路上。

　　自天台观西行十五里，有白岩寺，寺去县三十里，宋末有僧普辽所见精舍。

　　自天台观东行一十五里，有赤城山，山庙三百丈，周回七里，即天台南门也，古今即是于国家醮祭之所。其山积石，石色赩然如朝霞，望之如雉堞，故名赤城，亦名烧山。故赋云：“赤城霞起以建标。”即此山也。半山有飞霞寺，即是梁岳王母为居此寺也，今则废矣。山下有石室，道士居之。其中山趾有寺曰中严寺，即是西国高僧白道猷所立也。

　　国清寺在县北十里，皆长松夹道至于寺，寺即随炀帝开皇十八年为智顗禅师所创也。寺有五峰，一八桂峰，二映霞峰，三灵芝峰，四灵禽峰，五祥云峰，双涧迴抱。天下四绝寺，国清第一绝也。寺上方兜率台，台东有石坛，中有泉，昔普明禅师将锡杖队开，名锡杖泉。自国清寺东北一十五里，有禅林寺，寺本智顗禅师修禅于此也。以贞元四年使牒移黄岩县废禅林寺额，来易于道场之名。寺东一十五里，有香炉峰，甚高嶮，峰上多有香柏，柽桂之木相连。有宴坐峰，其峰可高百除丈，是智者大师降魔峰。后有神人送石屏峰于大师背后，至今存焉。峰下有龙潭，周迴一里，下注螺溪，亦出县大溪耳。寺西北上十里至陈田（原注：昔有神人于此开田，供智者大师朝种暮收）。自陈田可五里，西入一源甚平，坵号曰白砂，有僧居之。

　　禅林寺西北止二十五里，乃至歇亭，即平昌孟公简廉察浙东。北一十里，乃至灵垆，今来是智者禅院，即白云先生所居之处也。先生早岁从道，始居嵩华，犹杂以风尘，不任幽赏。乃东入台岳，雅惬素尚，遂此建修真之所。《真诰》云：“天台山中有不死之乡，成禅之灵墟，常有黄云覆之。”此则其地也。故建思真之堂，兼号黄云堂。堂有小涧，南有岗，其势迥合，岗前有平地，立坛一级，用石甃之，名曰玄神。故先生《灵墟颂》云：“堂号黄云，以聚真气。坛名玄神，仰窥清景。”东为练形之室，吸引所居；南为凤轸之台，以吟风奏畅；西为朝神靖开启祈依；北曰龙章之阁，以瞻云副墨。卑而不陋，可待风雨；怙而不丰，可全虚白。坛前十步有大溪，发源华顶，东南流宁海界。又堂西十步有泉，其色味甘，可以愈疾。中间平地立别院，营大丹炉，修剑镜，并皆克就。长松十株，修竹数顷，皆天师手植。频有诏命，先生皆不就。至睿宗景云二年，令兄承袆就山邀迓。诏书曰：“练师德超河上，道迈浮丘，高游碧落之庭，独步清源之境。朕初临宝位，久藉徽猷，虽非尧舜丕图，翘心啮缺；轩辕御历，遥想崆峒。缅惟波怀，宁妨此愿，朝钦夕伫，迹滞心飞。欲遣使者迎，或虑炼师惊惧，故令承袆往诏，愿与同来。披尉不遥，无先此虑。”先生随诏至京，帝问以“理身以清高为贵，理国则如何先？”师对曰：“国犹身也，身犹国也。老君游心于淡，合气于漠，顺物自然，而无私也，而天下治也。《易》曰：‘大人与天地合其德。’是知天不言而信，不为而成，元为之理家之道也。”帝叹曰：“广成之言，何以加此。”请归山，帝赐宝琴一张及霞纹帔。中朝属词之士，赠诗百余人。帝遂置桐柏观，诏先生居之。

　　自灵墟南出二十里，有小庄在欢溪也。梁高士顾欢曾居此，是名欢溪也。自歇亭西行，注涧一十五里，至石桥头，有小亭子。石桥色皆清，长七丈，南头阔七尺，北头阔二尺，龙形龟背，架万仞之壑上，有两涧合流，从桥下过，泄为瀑布。西流出剡县界，从下仰视，若晴虹之饮涧。桥势崯峭，水声崩落，时有过者，目眩心悸，今游人所见者，正是此桥也，是罗汉所居之所也。意为即小者，则不知大者复在何处，盖神仙冥隐，非常人所覩。从此桥沿涧行一十五里，又有一石桥中断，号为断桥也。

　　自歇亭北上廿里，上华顶峰，此天台山极高处也。常为云雾霾翳，少有晴朗之时。其高霏微，似寒先云，幽涧凝冴，经夏不消，若遇晴时，则朝观日之所设。《图经》云：“白云先生从灵墟至华顶两处，从来朝谒不绝。其上造天尊堂，并左右二室，开宝以延日月，朝餐其光；鉴龛以贮云雾，夕吸其气。堂前立坛三级，堂内有石像石磬，上有铁香炉并钟。此坛久为荒榛，近亦修开也。堂东一十步有甘泉，先生住经二十八载，频奉敕诏，先生多不就，有表云：“俗人贞隐，犹许高栖，道士修真，理宜逊远。”又诏云：“虽阻彼怀，宜从此旨，请断来表，无或二三。”开元十一年，玄宗皇帝追入内。先生辞归，帝以天台幽远，难以迎请，遂于王屋山选形胜，特置阳台观居之。今灵墟华顶，无复堂宇，唯余松竹，天气晴望见海水，碧色朕然，与天同光。若清真之俦，则三山十洲，仿佛而覩，云佩风笙，倏忽而闻。

　　自华顶北直，下甚崄阻，千崖万壑，千林复涧，猿猱腾翥，灵祗凭托，非人迹所及。又去天台北门，在剡县金灵观，观前有香炉峰，峰下有山穴，可以窥之，则莫穷深浅。自天台山西北有一峰，孤秀迴拔，与天台相对，曰天姥峰，下临剡县路，仰望宛在天表。旧属临海郡，今肄会稽。又有大唾小唾二峰，去天姥唾为谷。天姥峰有石桥，以天台相连，石壁上有刊字，科斗之文，高邈不可寻觅。春月醮者，闻笳箫鼓之声。宋元嘉中，台遣画工匠，写山状于圆扇，以标□灵异，即夏禹时刘阮二人采药遇仙之所也。古之剡人刘晟、阮肇，入山遇仙于此，其事亦具在本传。又按《仙经》云此山有石桥一所，现二所不知其处。又云：“多散仙人，遇得桥，即与相见。”以此言之，即灵仙之桥也。非今常人见者，自非精诚玄达，阻绝相偶，真仙亦不可得见，桥亦安可睹之。至于奇禽异兽，千状万类，不可称记，灵葩仙草，潜产谷中，莫能名之，而五芝耀綵，非真不遇，建木匿影，岂凡所观。

　　灵府以元和十年，自衡岳移居台岭，定室方瀛，至宝历初岁，已逾再闰，修真之暇，聊采经诰，以述斯记，用彰灵焉。

