Class:Fu
Book:茶谱
Title:茶谱
〔唐五代〕毛文锡

　　彭州有蒲村、堋口、灌口，其园名仙崖、石花等，其茶饼小，而布嫩芽如六出花者。

　　眉州洪雅、昌阖、丹棱，其茶如蒙顶制饼茶法。其散者，叶大而黄，味颇甘苦，亦片甲、蝉翼之次也。

　　临邛数邑茶，有火前、火后、嫩绿、黄芽号。又有火番饼，每饼重四十两，入西蕃、党项，重之。如中国名山者，其味甘苦。又有火番饼，每饼重四十两，人西。

　　蜀州晋原、洞口、横源、味江、青城，其横源雀舌、鸟觜、麦颗，盖取其嫩芽所造，以其芽似之也。又有片甲者，即是早春黄茶，芽叶相抱，如片甲也；蝉翼者，其叶嫩薄，如蝉翼也。皆散茶之最上也。

　　雅州百丈、名山二者尤佳。

　　泸州之茶树獠，常携瓢置，穴其侧。每登树采摘芽茶，必含于口，待其展，然后置于瓢中，旋塞其窍。归必置于暖处。其味极佳。又有粗者，其味辛而性熟。彼人云：饮之疗风。通呼为泸茶。

　　建州方山之露芽及紫笋，片大极硬，须汤浸之，方可碾。治头痛，江东老人多味之。

　　鄂州之东山、蒲圻、唐年县皆产茶，黑色如韭叶，极软，治头疼。

　　长沙之石楠，其树如棠楠，采其芽谓之茶。湘人以四月摘杨桐草，捣其汁拦米而蒸，犹蒸糜之类，必啜此茶，乃其风也。尤宜暑月饮之。潭邵之间有渠江，中有茶，而多毒蛇猛兽。乡人每年采撷不过十六、七斤。其色如铁，而芳香异常，烹之无滓也。

　　南平县狼猱山，茶黄黑色，渝人重之，十月采贡。

　　容州黄家洞有竹茶，叶如嫩竹，土人作饮，甚甘美。

　　〔按：以上各条据宋乐史《太平寰宇记》〕


　　渠江薄片，一斤八十枚。

　　洪州西山之白露。

　　婺州有举岩茶，斤片方细，所出虽少，味极甘芳，煎如碧乳也。

　　当阳县青溪山仙人掌茶，李白有诗。

　　团黄有一旗二枪之号，言一叶二芽也。

　　蜀之雅州有蒙山，山有五顶，顶有茶园，其中顶曰上清峰。昔有僧病冷且久。尝遇一老父，谓曰：“蒙之中顶茶，尝以春分之先后，多构人力，俟雷之发声，并手采摘，三日而止。若获一两，以本处水煎服，即能祛宿疾；二两，当眼前无疾；三两，固以换骨；四两，即为地仙矣。”是僧因之中顶，筑室以候，及期获一两余。服未竟而病瘥。时至城市，人见其容貌，常若年三十余，眉发绿色。其后入青城访道，不知所终。今四顶茶园，采摘不废。惟中顶草木繁密，云雾蔽亏，鸷兽时出，人迹稀到矣。今蒙顶有露篯牙、篯牙，皆云火前，言造于禁火之前也。

　　玉垒关外宝唐山，有茶树产于悬崖，笋长三寸、五寸，方有一叶两叶。

　　湖州长兴县啄木岭金沙泉，即每岁造茶之所也。湖、常二郡，接界于此。厥土有境会亭，每茶节，二牧皆至焉。斯泉也，处沙之中，居常无水。将造茶，太守具仪注，拜敕祭泉，顷之，发源，其夕清溢。造供御者毕，水即微减，供堂者毕，已半之。太守造毕，即涸矣。太守或迁旆稽期，则示风雷之变，或见鸷兽毒蛇木魅焉。

　　邛州之临邛、临溪、思安、火井，有早春、火前、火后、嫩绿等上中下茶。

　　茶之别者，枳壳牙、枸杞牙、枇杷牙，皆治风疾。又有皂荚牙、槐牙、柳牙，乃上春摘其牙，和茶作之。五花茶者，其片作五出花也。

　　涪州出三般茶，宾化最上，制于早春，其次白马，最下涪陵。

　　宣城县有丫山小方饼，横铺茗牙装面，其山东为朝日所烛，号曰阳坡，其茶最胜。太守尝荐于京洛，人士题曰：丫山阳坡横纹茶。

　　义兴有灉湖之含膏。

　　龙安有骑火茶，最上，言不在火前，不在火后作也。清明改火，故曰骑火。

　　福州柏岩极佳。

　　洪州西山白露及鹤岭茶极妙。

　　睦州之鸠坑极妙。

　　蒙山有压膏露牙、不压膏露牙、并冬牙，言隆冬甲坼也。

　　衡州之衡山，封州之西乡，茶研膏为之，皆片团如月。

　　扬州禅智寺，隋之故宫，寺枕蜀冈，有茶园，其味甘香如蒙顶也。

　　歙州牛栀岭者尤好。

　　有水江园、明月簝、碧涧繁、茱萸簝之名”……。

　　蒙顶有研膏茶，作片进之。亦作紫笋。

　　唐肃宗尝赐高士张志和奴、婢各一人，志和配为夫妻，名之曰渔童、樵青。人间其故，答曰：“渔童使捧钓收纶，芦中鼓枢；樵青使苏兰薪桂，竹里煎茶。”

　　胡生者，以钉铰为业，居近白蓣洲，傍有古坟，每因茶饮，必奠酹之。忽梦一人谓之曰：“吾姓柳，平生善为诗而嗜茗，感子茶茗之惠，无以为报，欲教子为诗。”胡生辞以不能，柳强之，曰：“但率子意言之，当有致矣。”生后遂工诗焉。时人谓之胡钉铰诗。

　　柳当是柳恽也。作者按，以上各条据宋吴涉《事类赋注》卷十七茶赋注

　　宣州宣城县有茶山，茶东为朝日所烛，号曰阳坡，其茶最胜，形如小方饼，横铺茗芽其上。太守常荐之，京洛题曰阳坡茶。杜牧《茶山诗》云：“山实东吴秀，茶称瑞草魁。”

　　袁州界桥，其名甚著，不若湖州之研膏、紫笋，烹之有绿脚垂下。胡公淑赋云：“云垂绿柳。”

　　建州北苑先春龙焙。洪州西山之白露、双井白芽；鹤岭。安吉顾渚紫笋。常州义兴紫笋、阳羡春。池阳风岭。睦州鸠坑。宣州阳坡。南剑蒙顶旨石花、露俊牙、篯牙。

　　南康云居。峡州碧涧、明月。东川兽目。福州方山露牙。寿州霍山黄牙。

　　觉林僧志崇收茶三等，待客以惊雷荚，自奉以萱草带，供佛以紫茸香。客赴茶者，以油囊盛余沥以归。

　　甫里先生陆龟蒙，嗜茶舜。置小园于顾渚山下，岁人茶租，薄为瓯铛之费。自为品第书一篇，继《茶经》《茶诀》之后。

　　〔案：以上诸条，辑自《全芳备祖后集》卷二八〕

