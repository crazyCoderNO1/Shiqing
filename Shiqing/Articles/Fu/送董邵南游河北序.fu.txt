Class:Fu
Book:送董邵南游河北序
Title:送董邵南游河北序
〔唐〕韩愈

　　燕赵，古称多慷慨悲歌之士。董生自举进士，屡不得志于有司，怀抱利器，郁郁适兹土。吾知其必有合也，董生勉乎哉！

　　夫以子之不遇时，苟慕义强仁者，皆爱惜焉。矧燕赵之士，出乎其性者哉。然吾尝闻：风俗与化移易。吾恶知其今不异于古所云邪？聊以吾子之行卜之也。董生勉乎哉！

　　吾因子有所感矣。为我吊望诸君墓，而观于其市，复有昔时屠狗者乎？为我谢曰：明天子在上，可以出而仕矣！
