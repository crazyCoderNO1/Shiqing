Class:Ci
Book:刘禹锡词集
Title:竹枝词
杨柳青青江水平，
闻郎江上唱歌声。
东边日头西边雨，
道是无晴却有晴。
   
山桃红花满上头，
蜀江春水拍山流。
花红易衰似郎意，
水流无限似侬愁。

山上层层桃李花，
云间烟火是人家。
银钏金钗来负水，
长刀短笠去烧畲。
 
巫峡苍苍烟雨时，
清猿啼在最高枝。
个里愁人肠自断，
由来不是此声悲。　
//
Title:杨柳枝
金谷园中莺飞乱，
铜驼陌上好风吹。
城东桃李须臾尽，
争似垂杨无限时？
   
炀帝行宫汴水滨，
数株残柳不见春。
昨来风起花如雪，
飞入宫墙不见人。
//
Title:浪淘沙
汴水东流虎眼文，
清淮晓色鸭头春。
君看渡口淘沙处，
渡却人间多少人！
 
八月涛声吼地来，
头高数丈触山回。
须臾却入海门去，
卷起沙堆似雪堆。　
//
Title:潇湘神
湘水流，湘水流，
九疑云物至今愁。
君问二妃何处所？
零陵香草露中秋。

斑竹枝，斑竹枝，
泪痕点点寄相思。
楚客欲听瑶瑟怨，
潇湘深夜月明时。
//
Title:杨柳枝
轻盈袅娜占年华，
舞榭妆楼处处遮。
春尽絮飞留不得，
随风好去落谁家？
//
