Class:Ci
Book:陆游词集
Title:卜算子  咏梅
驿外断桥边，
寂寞开无主。
已是黄昏独自愁，
更著风和雨。

无意苦争春，
一任群芳妒。
零落成泥碾作尘，
只有香如故。
//
Title:诉衷情
当年万里觅封候，
匹马戍梁州。
关河梦断何处？
尘暗旧貂裘。

胡未灭，
鬓先秋，
泪空流。
此生谁料，
心在天山，
身老沧洲！
//
Title:鹧鸪天
家住苍烟落照间，
丝毫尘事不相关。
斟残玉瀣行穿竹，
卷罢黄庭卧看山。

贪啸傲，
任衰残，
不妨随处一开颜。
元知造物心肠别，
老却英雄似等闲！
//
Title:渔家傲
东望山阴何处是？
往来一万三千里。
写得家书空满纸！
流清泪，
书回已是明年事。

寄语红桥桥下水，
扁舟何日寻兄弟？
行遍天涯真老亦！
愁无寐，
鬓丝几缕茶烟里。
//
Title:朝中措  梅
幽姿不入少年场，
无语只凄凉。
一个飘零身世，
十分冷淡心肠。

江头月底，
新诗旧梦，
孤恨清香。
任是春风不管，
也曾先识东皇。
//
Title:浪淘沙  丹阳浮玉亭席上作
绿树暗长亭，
几把离尊。
阳关常恨不堪闻，
何况今朝秋色里，
身是行人。

清泪浥罗巾，
各自消魂。
一江离恨恰平分。
安得千寻横铁锁，
截断烟津?
//
Title:谢池春
壮岁从戎，
曾是气吞残虏。
阵云高、
狼烟夜举。
朱颜青鬓，
拥雕戈西戍。
笑儒冠，自多来误。　

功名梦断，
却泛扁舟吴楚。
漫悲歌、
伤怀吊古。
烟波无际，
望秦关何处？
叹流年，又成虚度！　
//
Title:夜游宫
雪晓清笳乱起，
梦游处、
不知何地？
铁骑无声望似水。
想关河，
雁门西，
青海际。

睡觉寒灯里，
漏声断、
月斜窗纸。
自许封候在万里。
有谁知？
鬓虽残，
心未死。
//
Title:鹊桥仙
一竿风月，
一蓑烟雨，
家在钓台西住。
卖鱼生怕近城门，
况肯到红尘深处？

潮生理棹，
潮平系缆，
潮落浩歌归去。
时人错把比严光，
我自是无名渔父。　
//
Title:鹊桥仙
茅檐人静，
篷窗灯暗，
春晚连江风雨。
林莺巢燕总无声，
但月夜常啼杜宇。

催成清泪，
惊残孤梦，
又拣深枝飞去。
故山独自不堪听，
况半世飘然羁旅。　
//
Title:渔父　灯下读玄真子渔歌，因怀山阴故隐，追拟
石帆山下雨空濛，
三扇香新翠箬篷。
蘋叶绿，
蓼花红，
回首功名一梦中。
//
Title:浣溪沙　和无咎韵
懒向沙头醉二瓶，
唤君同赏小窗明。
夕阳吹角最关情。

忙日苦多闲日少，
新愁常续旧愁生。
客中无伴怕群行。
//
Title:好事近　登梅仙山绝顶望海
挥袖上西峰，
孤绝去天无尺。
拄杖下临鲸海，
数烟帆历历。

贪看云气舞青鸾，
归路已将夕。
多谢半山松吹，
解殷勤留客．
//
Title:钗头凤
红酥手，
黄藤酒，
满城春色宫墙柳。
东风恶，
欢情薄。
一怀愁绪，
几年离索。
错！错！错！

春如旧，
人空瘦，
泪痕红浥鲛绡透。
桃花落。
闲池阁。
山盟虽在，
锦书难托。
莫！莫！莫！　
//
Title:秋波媚  七月十六日晚登高兴亭望长安南山
秋到边城角声哀，
烽火照高台。
悲歌击筑，
凭高酹酒，
此兴悠哉。

多情谁似南山月，
特地暮云开。
灞桥烟柳，
曲江池馆，
应待人来。
//
Title:豆叶黄
一春常是雨和风，
风雨晴时春已空。
谁惜泥沙万点红。
恨难穷，
恰似衰翁一世中。
//
Title:渔父
湘湖烟雨长菁丝，
菰米新炊滑上匙。
云散后，月斜时，
潮落舟横醉不知。
//
