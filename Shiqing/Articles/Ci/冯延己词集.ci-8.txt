Class:Ci
Book:冯延己词集
Number:37首
Title:蝶恋花
谁道闲情抛却久?
每到春来，
惆怅还依旧。
日日花前常病酒，
不辞镜里朱颜瘦。

河畔青芜堤上柳。
为问新愁，
何事年年有?
独立小桥风满袖，
平林新月人归后。
//
Title:蝶恋花
烦恼韶光能几许？
肠断魂销，
看却春还去。
只喜墙头灵鹊语，
不知青鸟全相误。

心若垂杨千万缕。
水阔华蜚，
梦断巫山路。
满眼新愁无问处，
珠帘锦帐相似否？
//
Title:蝶恋花
几日行云何处去？
忘了归来，
不道春将暮。
百草千华寒食路，
香车系在谁家树？

泪眼倚楼频独语：
双燕飞来，
陌上相逢否？
撩乱春愁如柳絮，
悠悠梦里无寻处。
//
Title:蝶恋花
庭院深深深几许？
杨柳堆烟，
帘幕无重数。
玉勒雕鞍游冶处，
楼高不见章台路。

雨横风狂三月暮。
门掩黄昏，
无计留春住。
泪眼问花花不语，
乱红飞过秋千去。
//
Title:蝶恋花
六曲阑干偎碧树。
杨柳风轻，
展尽黄金缕。
谁把钿筝移玉柱？
穿帘海燕双飞去。

满眼游丝兼落絮。
红杏开时，
一霎清明雨。
浓睡觉来莺乱语，
惊残好梦无寻处。
//
Title:蝶恋花
萧索清秋珠泪坠。
枕簟微凉，
展转浑无寐。
残酒欲醒中夜起，
月明如练天如水。

阶下寒声啼络纬。
庭树金风，
悄悄重门闭。
可惜旧欢携手地，
思量一夕成憔悴。
//
Title:蝶恋花
华外寒鸡天欲曙。
香印成灰，
起坐浑无绪。
庭际高梧凝宿雾，
卷帘双鹊惊飞去。

屏上罗衣闲绣缕。
一晌关情，
忆遍江南路。
夜夜梦魂休谩语，
已知前事无寻处。
//
Title:采桑子
花前失却游春侣，
独自寻芳，
满目悲凉，
纵有笙歌亦断肠。

林间戏蝶帘间燕，
各自双双。
忍更思量？
绿树青苔半夕阳。
//
Title:采桑子
笙歌放散人归去，
独宿江楼，
月上云收，
一半珠帘括玉钩。

起来检点经由地，
处处新愁。
凭仗东流，
将取离心过橘洲。
//
Title:酒泉子
芳草长川，
柳映危桥桥下路。
归鸿飞，
行人去，
碧山边。

风微烟澹雨萧然，
隔岸马嘶何处？
九回肠，
双脸泪，
夕阳天。
//
Title:谒金门
风乍起，
吹绉一池春水。
闲引鸳鸯香径里，
手捋红杏蕊。

斗鸭阑干独倚，
碧玉搔头斜坠。
终日望君君不至，
举头闻鹊喜。
//
Title:谒金门
秋已暮，
重叠关山歧路。
嘶马摇鞭何处去？
晓禽霜晚树。

梦断禁城钟鼓，
泪滴枕檀无数。
一点凝红和薄雾，
翠娥愁不语。
//
Title:清平乐
雨晴烟晚，
绿水新池满。
双燕飞来垂柳院，
小阁画帘高卷。

黄昏独倚朱楼，
西南新月眉弯。
砌下落华风起，
罗衣特地春寒。
//
Title:谒金门
杨柳陌，
宝马嘶空无迹。
新著荷衣人未识，
年年江海客。

梦觉巫山春色，
醉眼飞华狼籍。
起舞不辞无气力，
爱君吹玉笛。
//
Title:归自谣
何处笛？
终夜梦魂情脉脉。
竹风榈雨寒窗滴。

离人数岁无消息。
今头白，
不眠特地重相忆。
//
Title:归自谣
春艳艳，
江上晚山三四点，
柳丝如剪华如染。

香闺寂寂门半掩。
愁眉敛，
泪珠滴破燕脂脸。
//
Title:喜迁莺
宿莺啼，
乡梦断，
春树晓朦胧。
残灯和烬闭朱栊，
人语隔屏风。

乡已寒，
灯已绝，
忽忆去年离别：
石城华雨倚江楼，
波上木兰舟。
//
Title:点绛唇
荫绿围红，
梦琼家在桃源住。
画桥当路，
临水双朱户。

柳径春深，
行到关情处，
颦不语。
意凭风絮，
吹向郎边去。
//
Title:三台令
春色！春色！
依旧青门紫陌。
日斜柳暗华嫣，
醉卧谁家少年？
年少！年少！
行乐直须及早。
//
Title:三台令
明月！明月！
照得离人愁绝。
更深影入空床，
不道帏屏夜长。
长夜！长夜！
梦到庭华阴下。
//
Title:三台令
南浦！南浦！
翠鬓离人何处？
当时携手高楼，
依旧楼前水流。
流水！流水！
中有伤心双泪。
//
Title:长命女
春日宴，
绿酒一杯歌一遍，
再拜陈三愿：
一愿郎君千岁，
二愿妾身常健，
三愿如同梁上燕，
岁岁长相见。
//
Title:菩萨蛮
娇鬟堆枕钗横凤，
溶溶春水杨花梦。
红烛泪阑干，
翠屏烟浪寒。

锦壶催画箭，
玉佩天涯远。
和泪试严妆，
落梅飞晓霜。
//
Title:醉花间
晴雪小园春未到。
池边梅自早。
高树鹊衔巢，
斜月明寒草。
山川风景好。

自古金陵道。
少年看却老。
相逢莫厌醉金杯，
别离多，
欢会少。
//
Title:上行杯
落梅著雨消残粉，
云重烟轻寒食近。
罗幕遮香，
柳外秋千出画墙。

春山颠倒钗横凤，
飞絮入帘春睡重。
梦里佳期，
只许庭花与月知。
//
Title:玉楼春
雪云乍变春云簇，
渐觉年华堪送目。
北枝梅蕊犯寒开，
南蒲波纹如酒绿。

芳菲次第还相续，
不奈情多无处足。
尊前百计得春归，
莫为伤春眉黛促。
//
Title:鹊踏枝
落蕊残阳红片片，
懊恨比邻，
尽日流莺转。
似雪杨花吹又散，
东风无力将春限。

慵把香罗裁便面，
换到轻衫，
欢意垂垂浅。
襟上泪痕犹隐见，
笛声催按梁州遍。
//
Title:鹊踏枝
斜日危阑凝伫久，
问讯花枝，
可是年时旧？
浓睡朝朝如中酒，
谁怜梦里人消瘦。

香阁帘栊烟阁柳，
片霎氤氲，
不信寻常有。
休遣歌筵回舞袖，
好怀珍重春三后。
//
Title:鹊踏枝
谱到阳关声欲裂，
亭短亭长，
杨柳那堪折。
挑菜湔裙春事歇，
带罗羞指同心结。

千里孤光同皓月，
画角吹残，
风外还呜咽。
有限坠欢真忍说，
伤心第一生离别。
//
Title:鹊踏枝
风荡春云罗衫薄，
难得轻阴，
芳事休闲却。
几日啼鹃花又落，
绿笺莫忘深深约。

老去吟情浑寂寞，
细雨檐花，
空忆灯前酌。
隔院玉箫声乍作，
眼前何物供哀乐？
//
Title:鹊踏枝
漫说目成心便许，
无据杨花，
风里频来去。
怅望朱楼难寄语，
伤春谁念司勋误？

枉把游丝牵弱缕，
几片闲云，
迷却相思路。
锦帐珠帘歌舞处，
旧欢新恨思量否？
//
Title:鹊踏枝
昼日恹恹惊夜短，
片霎欢娱，
那惜千金换。
燕睨莺颦春不管，
敢辞弦索为君断？

隐隐轻雷闻隔岸，
暮雨朝霞，
咫尺迷云汉。
独对舞衣思旧伴，
龙山极目烟尘满。
//
Title:鹊踏枝
望远愁多休纵目，
步绕珍丛，
看笋将成竹。
晓露暗垂珠簏簌，
芳林一带如新浴。

檐外春山森碧玉，
梦里骖鸾，
记过清湘曲。
自定新弦移雁足，
弦声未抵归心促。
//
Title:鹊踏枝
谁遣春韶随水去？
醉倒芳尊，
望却朝和暮。
换尽大堤芳草路，
倡条都是相思树。

蜡烛有心灯解语，
泪尽唇焦，
此恨消沈否？
坐对东风怜弱絮，
萍飘后日知何处？
//
Title:鹊踏枝
对酒肯教欢意尽？
醉醒恹恹，
无那伤春困。
锦字双行笺别恨，
泪珠界破残妆粉。

轻燕受风飞远近，
消息谁传，
盼断乌衣信。
曲几无潦闲自隐，
镜奁心事孤鸾鬓。
//
Title:鹊踏枝
几见花飞能上树，
难系流光，
枉费垂杨缕。
筝雁斜飞排锦柱，
只伊不解将春去。

漫诩心情黏地絮，
容易飘扬，
那不惊风雨。
倚遍阑干谁与语？
思量有恨无人处。
//
Title:南乡子
细雨湿流光，
芳草年年与恨长。
烟锁凤楼无限事，
茫茫。
鸾镜鸳衾两断肠。

魂梦任悠扬，
睡起杨花满绣床。
薄幸不来门半掩，
斜阳。
负你残春泪几行。
//
